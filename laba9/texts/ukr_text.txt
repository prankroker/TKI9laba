Український борщ, який вам смакуватиме

Є в Україні страва, яку шанують всюди – це борщ. 
Хоча в кожному регіоні його готують за відмінними рецептами. Більше того, навіть по селах та
сусідніх хатах інгредієнти можуть відрізнятися. 
Перша згадка про цю страву зафіксована ще у 1556 році у Словнику історії української мови, що
зайвий раз доводить вік культурної традиції приготування борщу.
На Всеукраїнський фестиваль борщу  до столиці з`їхалися представники 25 регіонів – носії
регіональних традицій приготування страви. Вони поділилися рецептами на загал. Ми розкажемо
про один з них.

ЖИТОМИРСЬКИЙ БОРЩ

Ольга Данюк має трьох синів. 
Коли перший ріс хворобливим хлопчиком, молода мама в якості  експерименту вирішила додавати
до різних страв журавлину. Ягода багата аскорбіновою кислотою, вітамінами групи В та навіть
калієм. Не оминула вітамінізація і традиційний рецепт борщу. 

Ольга Данюк відома на весь Овруч своїм незвичним рецептом борщу

Зараз Ольга відома на весь Овруч своїм незвичним рецептом, поширює його серед містян та навіть
закордоном, завдяки численним родичам у Канаді та Білорусі. 
&quot;Родзинка мого борщу, то журавлина. Я сама ходжу по кислу ягоду і роблю заготівлі на зиму.
Житомирське Полісся доволі заболочене, а ця ягода особливо полюбляє вологу місцину, тому у мене
завжди чималий врожай, – розповідає авторка. 
З журавлиною борщ отримує вишуканий кислуватий присмак і добре тримає колір. Взагалі  навіть
без ягід, додавши трохи журавлиного соку, можна замінити оцет – це вже за бажанням кожної
господині. 
Мої родичі з Канади та Білорусі, коли планують до нас в гості,  завжди просять зустрічати їх
нашою родинною стравою, кажуть: &quot;Ніде в світі такого не смакували&quot;.
Інгредієнти:
- свинячі ребра – 400 г,
- капуста білокачанна – 400 г,
- картопля – 5-6 шт,
- морква – 1 шт (середня),
- буряк – 2 шт (середні),
- цибуля – 1 шт,
- гриби (сухі) – 60 г, 
- журавлина – 10 шт,
- перець чорний мелений – на (свій) смак,
- сіль та цукор,
- лавровий лист – 3 шт,
- часник – 4 зубчики,
- соняшникова олія – 100 г,
- сметана,
- зелень кропу.
Приготування: 
М’ясо (ребра) посмажити на пательні, перекласти в каструлю з водою та поставити на вогонь. 
Через 30 хвилин додати нарізану картоплю, за ще 10 хвилин – нарізану соломкою капусту та
замочені в кип’яченій воді сухі гриби, варити 20 хвилин на малому вогні. 
Щоб приготувати засмажку до борщу: на гарячу пательню налити олію для обмаження цибулі,
сюди ж кинути соломкою моркву та додати журавлинний соус, потім нарізаний соломкою буряк і
тушкувати 30 хвилин. 
В останню чергу борщ приправляється заправкою, додаються спеції та часник і страва доводиться
до готовності.